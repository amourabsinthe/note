# 钱钟书

## 管锥编

序

瞥观疏记，识小积多。学焉未能，老之已至！遂料简其较易理董者，锥指管窥，先成一辑。假吾岁月，尚欲赓扬。又于西方典籍，褚小有怀，绠短试汲，颇尝评泊考镜，原以西文属草，亦思写定，聊当外篇。敝帚之享，野芹之献，其资于用也，能如豕苓桔梗乎哉？或庶几比木屑竹头尔。命笔之时，数请益于周君振甫，小叩辄发大鸣，实归不负虚往，良朋嘉惠，并志简端。

一九七二年八月

初计此辑尚有论《全唐文》等书五种，而多病意倦，不能急就。已写定各卷中偶道及“参观”语，存而未削，聊为异日之券。

一九七八年一月又记

序

《管锥编》问世以还，数承读者贻书启益。余重阅一遍，亦见树义之蕴蓄未宣、举证之援据不中者，往往而有。欲惬心以求当，遂费词而无惜。乃增订以成此卷，所采诸君来教，敬着主名，不忘有自。每则之首，悉标原书页数。补苴附丽，虽祇比鸿毛之益，或尚非蛇足之添。仍乞周君振甫，为我别裁焉。原书讹脱字句，无虑数百处，重劳四方函示匡正，若再版可期，当就本文刊订，今姑略诸。

一九八一年八月

再版识语

初版字句颇患讹夺，非尽排印校对之咎，亦原稿失检错漏所致也。国内外学人眼明心热，往往为一二字惠书订谬；其纠绳较多者，则有施其南、张观教、陆文虎三君；而范旭仑君尤刻意爬梳，是正一百余处。洵拙着之大幸已！应再版之需，倩马蓉女士荟萃读者来教，芟复汰重，复益以余所雠定者，都勘改五百余处。亦知校书如扫落叶，庶免传讹而滋蔓草尔。

一九八二年六月

弁 言

此书于一九八六年再版，海内外读者仍赐函是正讹文脱字，少者二三事，多则如王君依民校仇至百十事。察毫指瑕，都感嘉惠。因仍乞马蓉女士逐处勘改，尉行数墨，亦既劳止！疏忽遗漏，必所难免；徒有务尽之虚愿，终以求阙为解嘲尔。原成《增订》后，复偶弋获，床上安床，作《增订》之二；中华书局许于三版时以两者合为第五册，固所愿也，非敢望也，谨志忻谢。

一九八九年十月三十日

弁 言

兹书刊行后，又一披阅，修益二十处。衰朽为学，如燃见跋之烛，行逆水之舟，徒自苦耳，复自哂也。

一九九三年五月